# -*- mode: mandoku-view; -*-
#+TITLE: 宋書
#+DATE: 2015-08-24 22:20:15.013524
#+PROPERTY: ID KR2a0016
#+PROPERTY: BASEEDITION WYG    
#+PROPERTY: JUAN 卷一
<pb:KR2a0016_WYG_001-1a>¶
欽定四庫全書¶
　宋書卷一¶
　　梁　　　　　沈　　　　約　　　　撰¶
　本紀第一¶
　　武帝上¶
髙祖武皇帝諱裕字徳輿小名寄奴彭城縣綏里人漢¶
髙帝弟楚元王交之後也交生紅懿侯富富生宗正辟¶
彊辟彊生陽城繆侯徳徳生陽城節侯安民安民生陽¶
<pb:KR2a0016_WYG_001-1b>¶
城釐侯慶忌慶忌生陽城肅侯岑岑生宗正平平生東¶
武城令某某生東萊太守景景生明經洽洽生博士𢎞¶
𢎞生瑯邪都尉悝悝生魏定襄太守某某生邪城令亮¶
亮生晉北平太守膺膺生相國掾熙熙生開封令旭孫¶
旭孫生混始過江居晉陵郡丹徒縣之京口里官至武¶
原令混生東安太守靖靖生郡功曹翹是為皇考髙祖¶
以晉哀帝興寜元年嵗次癸亥三月壬寅夜生及長身¶
長七尺六寸風骨竒特家貧有大志不治亷隅事繼母¶
<pb:KR2a0016_WYG_001-2a>¶
以孝謹稱初為冠軍孫無終司馬安帝隆安三年十一¶
月妖賊孫恩作亂於㑹稽晉朝衛將軍(闕/)　　謝琰前¶
將軍劉牢之東討牢之請髙祖參府軍事十二月牢之¶
至吳而賊縁道屯結牢之命髙祖與數十人覘賊逺近¶
㑹遇賊至衆數千人髙祖便進與戰所將人多死而戰¶
意方厲手奮長刀所殺傷甚衆牢之子敬宣疑高祖淹¶
乆恐為賊所困乃輕騎尋之既而衆騎竝至賊乃奔退¶
斬獲千餘人摧鋒而進平山隂恩遁還入海四年五月¶
<pb:KR2a0016_WYG_001-2b>¶
恩復入㑹稽殺衛將軍謝琰十一月劉牢之復率衆東¶
征恩退走牢之屯上虞使髙祖戌句章城句章城既卑¶
小戰士不盈數百人髙祖常被堅執銳為士卒先每戰¶
輒摧鋒陷陣賊乃退還浹口于時東伐諸帥御軍無律¶
士卒暴掠甚為百姓所苦唯髙祖法令明整所至莫不¶
親賴馬五年春孫恩頻攻句章高祖屢摧破之恩復走¶
入海三月恩北出海鹽髙祖追而翼之築城于海鹽故¶
治賊日來攻城城内兵力甚弱髙祖乃選敢死之士數¶
<pb:KR2a0016_WYG_001-3a>¶
百人咸脫甲胄執短兵竝鼓噪而出賊震懼奪氣因其¶
懼而奔之竝棄甲散走斬其大帥姚盛雖連戰尅勝然¶
衆寡不敵髙祖獨深慮之一夜偃旗匿衆若已遁者明¶
晨開門使羸疾數人登城賊遙問劉諱所在曰夜已走¶
矣賊信之乃率衆大上髙祖乗其懈怠奮擊大破之恩¶
知城不可下乃進向滬瀆髙祖復棄城追之海鹽令鮑¶
陋遣子嗣之以吳兵一千請為前驅髙祖曰賊兵甚精¶
吳人不習戰若前驅失利必敗我軍可在後為聲援不¶
<pb:KR2a0016_WYG_001-3b>¶
從是夜髙祖多設伏兵兼置旗鼓然一處不過數人明¶
日賊率衆萬餘迎戰前驅既交諸伏皆出舉旗鳴鼓賊¶
謂四面有軍乃退嗣之追奔為賊所没髙祖且戰且退¶
賊盛所領死傷且盡髙祖慮不免至向伏兵處乃止令¶
左右脫取死人衣賊謂當走反停疑猶有伏髙祖因呼¶
更戰氣色甚猛賊衆以為然乃引軍去髙祖徐歸然後¶
散兵稍集五月孫恩破滬瀆殺吳國内史袁山松死者¶
四千人是月高祖復破賊於婁縣六月恩乗勝浮海奄¶
<pb:KR2a0016_WYG_001-4a>¶
至丹徒戰士十餘萬劉牢之猶屯山隂京邑震動髙祖¶
倍道兼行與賊俱至于時衆力既寡加以歩逺疲勞而¶
丹徒守軍莫有鬬志恩率衆數萬鼓噪登蒜山居民皆¶
荷擔而立高祖率所領奔擊大破之投巘赴水死者甚¶
衆恩以皷排(音/敗)自載僅得還船雖被摧破猶恃其衆力¶
徑向京師樓船髙大值風不得進旬日乃至白石尋知¶
劉牢之已還朝廷有備遂走向鬱洲八月以髙祖為建¶
武將軍下邳太守領水軍追恩至鬱洲復大破恩恩南¶
<pb:KR2a0016_WYG_001-4b>¶
走十一月髙祖追恩於滬瀆及海鹽又破之三戰竝大¶
獲俘馘以萬數恩自是饑饉疾疫死者大半自浹口奔¶
臨海元興元年正月驃騎將軍司馬元顯西伐荆州刺¶
史桓𤣥𤣥亦率荆楚大衆下討元顯元顯遣鎮北將軍¶
劉牢之拒之髙祖參其軍事次溧洲𤣥至髙祖請擊之¶
不許將遣子敬宣詣𤣥請和髙祖與牢之甥東海何無¶
忌竝固請不從遂遣敬宣詣𤣥𤣥尅京邑殺元顯以牢¶
之為㑹稽内史懼而告髙祖曰便奪我兵禍其至矣今¶
<pb:KR2a0016_WYG_001-5a>¶
當北就髙雅之於廣陵舉事卿能從我去乎答曰將軍以¶
勁卒數萬望風降服彼新得志威震天下三軍人情都¶
已去矣廣陵豈可得至邪諱當反復還京口耳牢之叛¶
走自縊死何無忌謂髙祖曰我將何之髙祖曰鎮北去¶
必不免卿可隨我還京口桓𤣥必能守節北面我當與¶
卿事之不然與卿圖之今方是𤣥矯情任筭之日必將¶
用我軰也桓𤣥從兄修以撫軍鎮丹徒以髙祖為中兵¶
參軍軍郡如故孫恩自奔敗之後徒旅漸散懼生見獲¶
<pb:KR2a0016_WYG_001-5b>¶
乃於臨海投水死餘衆推恩妹夫盧循為主桓𤣥欲且¶
輯寜東土以循為永嘉太守循雖受命而寇暴不已五¶
月𤣥復遣髙祖東征時循自臨海入東陽二年正月𤣥¶
復遣髙祖破循於東陽循奔永嘉復追破之斬其大帥¶
張士道追討至于晉安循浮海南走六月加髙祖彭城¶
内史桓𤣥為楚王將謀簒盗𤣥從兄衛將軍謙屛人問¶
髙祖曰楚王勲徳隆重四海歸懐朝廷之情咸謂宜有¶
揖譲卿意以為何如髙祖既志欲圗𤣥乃遜辭答曰楚¶
<pb:KR2a0016_WYG_001-6a>¶
王宣武之子勲徳蓋世晉室微弱民望乆移乗運禪代¶
有何不可謙喜曰卿謂可爾便當是真可爾十二月桓¶
𤣥簒帝位遷天子於尋陽桓修入朝髙祖從至京邑𤣥¶
見髙祖謂司徒王謐曰昨見劉裕風骨不恒蓋人傑也¶
每遊集輒引接慇懃贈賜甚厚髙祖愈惡之或說𤣥曰¶
劉諱龍行虎歩視瞻不凡恐不為人下宜蚤為其所𤣥¶
曰我方欲平蕩中原非劉裕莫可付以大事闗隴平定¶
然後當别議之耳𤣥乃下詔曰劉諱以寡制衆屢摧妖¶
<pb:KR2a0016_WYG_001-6b>¶
鋒汛海窮追十殄其八諸將力戰多被重創自元帥以¶
下至于將士竝宜論賞以叙勲烈先是高祖東征盧循¶
何無忌隨至山隂勸於㑹稽舉義高祖以為𤣥未據極¶
位且㑹稽遥逺事濟為難俟其簒逆事著徐於京口圖¶
之不憂不尅至是桓脩還京髙祖託以金創疾動不堪¶
歩從乃與無忌同船共還建興復之計於是與弟道規¶
沛郡劉毅平昌孟昶任城魏詠之高平檀慿之琅邪諸¶
葛長民太原王元徳隴西辛扈興東莞童厚之竝同義¶
<pb:KR2a0016_WYG_001-7a>¶
謀時桓修弟𢎞為征虜將軍青州刺史鎮廣陵道規為¶
𢎞中兵參軍昶為州主簿乃命毅潛往就昶聚徒於江¶
北謀起兵殺𢎞長民為豫州刺史刁逵左軍府參軍謀¶
據歴陽相應元徳厚之謀於京邑聚衆攻𤣥竝尅期齊¶
發三年二月己丑朔乙卯髙祖託以遊獵與無忌等收¶
集義徒凡同謀何無忌魏詠之詠之弟欣之順之檀憑¶
之憑之從子韶弟祗隆與叔道濟道濟從兄範之高祖¶
弟道憐劉毅毅從弟藩孟昶昶族弟懐玉河内向彌管¶
<pb:KR2a0016_WYG_001-7b>¶
義之陳留周安穆臨淮劉蔚從弟珪之東莞臧喜從弟¶
寳符從子穆生童茂宗陳郡周道民漁陽田演譙國范¶
清等二十七人願從者百餘人丙辰詰旦城開無忌服¶
傳詔服稱詔居前義衆馳入齊聲大呼吏士驚散莫敢¶
動即斬脩以徇髙祖哭甚慟厚加殯歛孟昶勸𢎞其日¶
出獵未明開門出獵人昶道規毅等率壯士五六十人¶
因開門直入𢎞方噉粥即斬之因收衆濟江義軍初尅¶
京城脩司馬刁𢎞率文武佐吏來赴高祖登城謂之曰¶
<pb:KR2a0016_WYG_001-8a>¶
郭江州已奉乗輿反正於尋陽我等竝被宻詔誅除逆¶
黨同㑹今日賊𤣥之首已當梟於大航矣諸君非大晉¶
之臣乎今來欲何為𢎞等信之收衆而退毅既至髙祖¶
命誅𢎞毅兄邁先在京師事未發數日髙祖遣同謀周¶
安穆報之使為内應邁外雖酬許内甚震懼安穆見其¶
惶駭慮事必泄乃馳歸時𤣥以邁為竟陵太守邁不知¶
所為便下船欲之郡是夜𤣥與邁書曰北府人情云何¶
卿近見劉諱何所道邁謂𤣥已知其謀晨起白之𤣥驚¶
<pb:KR2a0016_WYG_001-8b>¶
懼封邁為重安侯既而亷邁不執安穆使得逃去乃殺¶
之誅元徳扈興厚之等召桓謙卞範之等謀拒髙祖謙¶
等曰亟遣兵擊之𤣥曰不然彼兵速銳計出萬死若行¶
遣水軍不足相抗如有蹉跌則彼氣成而吾事敗矣不¶
如屯大衆於覆舟山以待之彼空行二百里無所措手¶
銳氣已挫既至忽見大軍必驚懼駭愕我案兵堅陣勿¶
與交鋒彼求戰不得自然走散此計之上也謙等固請¶
乃遣頓邱太守吳甫之右衛將軍皇甫敷北拒義軍𤣥¶
<pb:KR2a0016_WYG_001-9a>¶
自聞軍起憂懼無復為計或曰劉諱等衆力甚弱豈辦¶
之有成陛下何慮之甚𤣥曰劉諱足為一世之䧺劉毅¶
家無擔石之儲樗蒱一擲百萬何無忌劉牢之甥酷似¶
其舅共舉大事何謂無成衆推髙祖為盟主移檄京邑¶
曰夫治亂相因理不常泰狡焉肆虐或值聖明自我大¶
晉陽九屢搆隆安以來難結皇室忠臣碎於虎口貞良¶
斃於豺狼逆臣桓𤣥陵虐人鬼阻兵荆郢肆暴都邑天¶
未亡難凶力繁興踰年之間遂傾皇祚主上播越流幸¶
<pb:KR2a0016_WYG_001-9b>¶
非所神噐沉淪七廟毁墜夏后之罹浞豷有漢之遭莾¶
卓方之於𤣥未足為喻自𤣥簒逆于今厯年亢旱彌時¶
民無生氣加以士庻疲於轉輸文武困於造築父子乖¶
離室家分散豈唯大東有杼軸之悲摽梅有傾筐之怨¶
而已哉仰觀天文俯察人事此而能乆孰有可亡凡在¶
有心誰不扼腕諱等所以叩心泣血不遑啟處者也是¶
故夕寐宵興援奬忠烈潛搆崎嶇險過履虎輔國將軍¶
劉毅廣武將軍何無忌鎮北主簿孟昶兖州主簿魏詠¶
<pb:KR2a0016_WYG_001-10a>¶
之寜逺將軍劉道規龍驤將軍劉藩振威將軍檀憑之¶
等忠烈斷金精貫白日荷戈奮袂志在畢命益州刺史¶
毛璩萬里齊契掃定荆楚江州刺史郭昶之奉迎主上¶
宫于尋陽鎮北參軍王元徳等竝率部曲保據石頭揚¶
武將軍諸葛長民收集義士已據歴陽征虜參軍庾頤¶
之等潛相連結以為内應同力協規所在蜂起即日斬¶
偽徐州刺史安城王脩青州刺史𢎞首義衆既集文武¶
爭先咸謂不有一統則事無以輯諱辭不獲已遂總軍¶
<pb:KR2a0016_WYG_001-10b>¶
要庻上憑祖宗之靈下罄義夫之力剪馘逋逆蕩清京¶
輦公侯諸君或世樹忠貞或身荷爵寵而竝俛眉猾竪¶
自効莫由顧瞻周道寜不弔乎今日之舉良其㑹也諱¶
以虚薄才非古人接勢於己替之機受任於既頺之運¶
丹誠未宣感慨憤躍望霄漢以永懐眄山川以增厲授¶
檄之日神馳賊廷以孟昶為長史摠攝後事檀憑之為¶
司馬百姓願從者千餘人三月戊午朔遇吳甫之於江¶
乗甫之𤣥驍將也其兵甚銳高祖躬執長刀大呼以衝¶
<pb:KR2a0016_WYG_001-11a>¶
之衆皆披靡即斬甫之進至羅落橋皇甫敷率數千人¶
逆戰寜逺將軍檀憑之與髙祖各御一隊憑之戰敗見¶
殺其衆退散髙祖進戰彌厲前後奮擊應時摧破即斬¶
敷首初髙祖與何無忌等共建大謀有善相者相髙祖¶
及無忌等竝當大貴其應甚近惟云憑之無相髙祖與¶
無忌密相謂曰吾等既為同舟理無偏異吾徒皆咸富¶
貴則檀不應獨殊深不解相者之言至是而憑之戰死¶
髙祖知其事必㨗𤣥聞敷等竝没愈懼使桓謙屯東陵¶
<pb:KR2a0016_WYG_001-11b>¶
口卞範之屯覆舟山西衆合二萬己未旦義軍食畢棄¶
其餘糧進至覆舟山東使丐士張旗幟於山上以為疑¶
兵𤣥又遣武騎將軍庾褘之配以精卒利噐助謙等髙¶
祖躬先士卒以奔之將士皆殊死戰無不一當百呼聲¶
動天地時東北風急因命縱火烟爓張天皷噪之音震¶
京邑謙等諸軍一時土崩𤣥始雖遣軍置陣而走意已¶
決别使領軍將軍殷仲文具舟於石頭仍將子姪浮江¶
南走庚申髙祖鎮石頭城立留臺總百官焚桓温神主¶
<pb:KR2a0016_WYG_001-12a>¶
於宣陽門外造晉新主立于太廟遣諸將帥追𤣥尚書¶
王假率百官奉迎乗輿司徒王謐與衆議推髙祖領揚¶
州固辭乃以謐為録尚書事領揚州刺史於是推髙祖¶
為使持節都督揚徐兖豫青冀幽并八州諸軍事領軍¶
將軍徐州刺史先是朝廷承晉氏亂政百司縱弛桓𤣥¶
雖欲釐整而衆莫從之髙祖以身範物先以威禁内外¶
百官皆肅然奉職二三日間風俗頓改且桓𤣥雖以雄¶
豪見推而一朝便有極位晉氏四方牧守及在朝大臣¶
<pb:KR2a0016_WYG_001-12b>¶
盡心伏事臣主之分定矣髙祖位微於朝衆無一旅奮¶
臂草萊之中倡大義以復皇祚由是王謐等諸人時衆¶
民望莫不愧而憚焉諸葛長民失期不得發刁逵執送¶
之未至而𤣥敗𤣥經尋陽江州刺史郭昶之備乗輿法¶
物資之𤣥收畧得二千餘人挾天子走江陵冠軍將軍¶
劉毅輔國將軍何無忌振武將軍劉道規率諸軍追討¶
尚書左僕射王愉愉子荆州刺史綏等江左冠族綏少¶
有重名以髙祖起自布衣甚相凌忽綏桓氏甥亦有自¶
<pb:KR2a0016_WYG_001-13a>¶
疑之志髙祖悉誅之四月奉武陵王遵為大將軍承制¶
大赦天下唯桓𤣥一祖後不在赦例初髙祖家貧嘗負¶
刁逵社錢三萬經時無以還逵執録甚嚴王謐造逵見¶
之密以錢代還由是得釋髙祖名微位薄盛流皆不與¶
相知唯謐交焉桓𤣥將簒謐手解安帝璽紱為𤣥佐命¶
功臣及義旗建衆竝謂謐宜誅唯髙祖保持之劉毅嘗¶
因朝㑹問謐璽紱所在謐益懼及王愉父子誅謐從弟¶
諶謂謐曰王駒無罪而義旗誅之此是剪除勝已以絶¶
<pb:KR2a0016_WYG_001-13b>¶
民望兄既桓氏黨附名位如此欲求免得乎駒愉小字¶
也謐懼奔于曲阿髙祖牋白大將軍深相保謐迎還復¶
位光禄勲丁承之左衛將軍褚粲游擊將軍司馬秀役¶
使官人為御史中丞王禎之所糾察謝牋言辭怨憤承¶
之造司宜藏髙祖與大將軍牋白粲等備位大臣所懐¶
必盡執憲不允自應據理陳訴而横興怨忿歸咎有司¶
宜加裁當以清風軌竝免官桓𤣥兒子韶聚衆向厯陽¶
髙祖命輔國將軍諸葛長民擊走之無忌道規破𤣥大¶
<pb:KR2a0016_WYG_001-14a>¶
將鄭鈐等于桑落洲衆軍進據尋陽加髙祖都督江州¶
諸軍事𤣥既還荆郢大聚兵衆召水軍造樓船噐械率¶
衆二萬挾天子發江陵浮江東下與冠軍將軍劉毅等¶
相遇於崢嶸洲衆驚下擊大破之𤣥棄衆復挾天子還¶
復江陵𤣥黨殷仲文奉晉二皇后還京師𤣥至江陵因¶
西走南郡太守王騰之荆州别駕王康産奉天子入南¶
郡府初征虜將軍益州刺史毛璩遣從孫祐之與參軍¶
費恬送弟喪州下有衆二百璩弟子脩之時為𤣥屯騎¶
<pb:KR2a0016_WYG_001-14b>¶
校尉誘𤣥以入蜀至枚回洲恬與祐之迎射之益州督¶
䕶馮遷斬𤣥首傳京師又斬𤣥子昇於江陵市初𤣥敗¶
於崢嶸洲義軍以為大事已定追躡不速𤣥死幾一旬¶
衆軍猶不至𤣥從子振逃於華容之浦中招聚逆黨數¶
千人晨襲江陵城居民競出赴之騰之康産皆被殺桓¶
謙先匿於沮川亦聚衆以應振為𤣥舉哀立喪廷謙率¶
衆官奉璽綬于安帝無忌道規既至江陵與桓振戰于¶
靈溪𤣥黨馮該又設伏于楊林義軍奔敗退還尋陽兖¶
<pb:KR2a0016_WYG_001-15a>¶
州刺史辛禺懷貳㑹北青州刺史劉該反禺求征該次¶
淮隂又反禺長史羊穆之斬禺傳首京師十月髙祖領¶
青州刺史甲仗百人入殿劉毅諸軍復進至夏口毅攻¶
魯城道規攻偃月壘皆拔之十二月諸軍進平巴陵義¶
熙元年正月毅等至江津破桓謙桓振江陵平天子反¶
正三月天子至自江陵詔曰古稱大者天地其次君臣¶
所以列貫三辰神人代序諒理本於造昧而運周於萬¶
葉故盈否時襲四靈通其變王道或昧貞賢拯其危天¶
<pb:KR2a0016_WYG_001-15b>¶
命所以永固人心所以攸穆雖夏周中傾賴靡申之績¶
恭倫載竊實二代是維或乗資藉號或業隆異世猶詩¶
書以之休詠記策用為羙談未有因心撫民而誠發理¶
應援神噐於己淪若在今之盛者也朕以寡昧遭家不¶
造越自遘閔屬當屯極逆臣桓𤣥乗舋縱慝窮凶恣虐¶
滔天猾夏遂誣㒺人神肆其簒亂祖宗之基既湮七廟¶
之饗胥殄若墜淵谷未足斯譬皇度有晉天縱英哲使¶
持節都督揚徐兖豫青冀幽并江九州諸軍事鎮軍將¶
<pb:KR2a0016_WYG_001-16a>¶
軍徐青二州刺史忠誠天亮神武命世用能貞明協契¶
義夫嚮臻故順聲一唱二溟卷波英風振路宸居清翳¶
暨冠軍將軍毅輔國將軍無忌振武將軍道規舟旗遄¶
邁而元凶傳首回戈疊揮則荆漢霧廓俾宣元之祚永¶
固於嵩岱傾基重造再集於朕躬宗廟歆七百之祐皇¶
基融載新之命念功惟徳永言銘懐固已道冠開闢獨¶
絶終古書契以來未之前聞矣雖則功髙靡尚理至難¶
文而崇庸命徳哲王攸先者將以𢎞道制治深闗盛衰¶
<pb:KR2a0016_WYG_001-16b>¶
故伊望膺殊命之錫桓文饗備物之禮况宏徵不世顧¶
邈百代者宜極名噐之隆以光大國之盛而鎮軍謙虚¶
自𠂻誠旨屢顯朕重逆仲父乃所以愈彰徳羙也鎮軍¶
可進位侍中車騎將軍都督中外諸軍事使持節徐青¶
二州刺史如故顯祚大邦啟兹疆宇髙祖固譲加録尚¶
書事又不受屢請歸藩天子不許遣百僚敦勸又親幸¶
公第髙祖惶懼詣闕陳請天子不能奪是月旋鎮丹徒¶
天子重遣大使敦勸又不受乃改授都督荆司梁益寜¶
<pb:KR2a0016_WYG_001-17a>¶
雍凉七州并前十六州諸軍事本官如故於是受命解¶
青州加領兖州刺史盧循浮海破廣州獲刺史吳隠之¶
即以循為廣州刺史以其同黨徐道覆為始興相二年¶
三月督交廣二州十月髙祖上言曰昔天禍皇室巨狡¶
縱簒臣等義惟舊隸豫蒙國恩仰契信順之符俯厲人¶
臣之憤雖社稷之靈抑亦事由衆濟其翼奨忠懃之佐¶
文武畢力之士敷執在已之謙用虧國體之大輒攝衆¶
軍先上同謀起義始平京口廣陵二城臣及撫軍將軍¶
<pb:KR2a0016_WYG_001-17b>¶
毅等二百七十二人并後赴義出都縁道大戰所餘一¶
千五百六十六人又輔國將軍長民故給事中王元徳¶
等十人各一千八百四十八人乞正封賞其西征衆軍¶
須論集續上於是尚書奏封唱義謀主鎮軍將軍諱豫¶
章郡公食邑萬户賜絹三萬匹其餘封賞各有差鎮軍¶
府佐吏降故太傳謝安府一等十一月天子重申前令¶
加髙祖侍中進號車騎將軍開府儀同三司固譲詔遣¶
百僚敦勸三年二月髙祖還京師將詣廷尉天子先詔¶
<pb:KR2a0016_WYG_001-18a>¶
獄官不得受詣闕陳譲乃見聽旋于丹徒閏月府將駱¶
氷謀作亂將被執單騎走追斬之誅氷父永嘉太守球¶
球夲東陽郡史孫恩之亂起義於長山故見擢用初桓¶
𤣥之敗以桓冲忠貞署其孫𦙍至是氷謀以𦙍為主與¶
東陽太守殷仲文潛相連結乃誅仲文及仲文二弟凡¶
桓𤣥餘黨至是皆誅夷天子遣兼大常葛籍授公策曰¶
有扈滔天夷羿乗釁亂節干紀實撓皇極賊臣桓𤣥怙¶
寵肆逆乃摧傾華霍倒㧞嵩岱五嶽既夷六地易所公¶
<pb:KR2a0016_WYG_001-18b>¶
命世英縱藏噐待時因心資敬誓雪國恥慨憤陵夷誠¶
發宵寐既而嵗月屢遷神噐已逺忠孝幽寄實貫三靈¶
爾乃介石勝機宣契畢舉訴蒼天以為正揮義旅而一¶
驅奔鋒數百勢烈激電百萬不能抗限制路日直植城¶
遂使衝鯨潰流暴鱗奔漢廟勝逺加重氛載滌二儀廓¶
清三光反照事遂永代功髙開闢理微稱謂義感朕心¶
若夫道為身濟猶縻厥爵况乃誠徳俱深勲冠天人者¶
乎是用建兹邦國永祚山河言念載懐匪云足報往欽¶
<pb:KR2a0016_WYG_001-19a>¶
哉俾屏余一人長弼皇晉流風垂祚暉烈無窮其降承¶
嘉策對敭朕命十二月司徒録尚書揚州刺史王謐薨¶
四年正月徴公入輔授侍中車騎將軍開府儀同三司¶
揚州刺史録尚書徐兖二州刺史如故表解兖州先是¶
遣冠軍劉敬宣伐蜀賊譙縱無功而返九月以敬宣挫¶
退遜位不許乃降為中軍將軍開府如故初偽燕主鮮¶
卑慕容徳僭號於青州徳死兄子超襲位前後屢為邉¶
患五年二月大掠淮北執陽平太守劉千載濟南太守¶
<pb:KR2a0016_WYG_001-19b>¶
趙元驅畧千餘家三月公抗表北討以丹陽尹孟昶監¶
中軍留府事四月舟師發京都泝淮入泗五月至下邳¶
留船艦輜重歩軍進琅邪所過皆築城留守鮮卑梁父¶
莒城二戍竝奔走慕容超聞王師將至其大將公孫五¶
樓說超宜斷據大峴刈除粟苖堅壁清野以待之彼僑¶
軍無資求戰不得旬月之間折棰以笞之耳超不從曰¶
彼逺來疲勞勢不能乆但當引令過峴我以䥫騎踐之¶
不憂不破也豈有預芟苖稼先自䠞弱邪初公將行議¶
<pb:KR2a0016_WYG_001-20a>¶
者以為賊聞大軍逺出必不敢戰若不斷大峴當堅守¶
廣固刈粟清野以絶三軍之資非唯難以有功將不能¶
自反公曰我揣之熟矣鮮卑貪不及逺計進利尅獲退¶
惜粟苖謂我孤軍逺入不能持乆不過進據臨朐退守¶
廣固我一得入峴則人無退心驅必死之衆向懐貳之¶
虜何憂不尅彼不能清野固守為諸君保之公既入峴¶
舉手指天曰吾事濟矣六月慕容超遣五樓及廣寜王¶
賀賴盧先據臨朐城既聞大軍至留羸老守廣固乃悉¶
<pb:KR2a0016_WYG_001-20b>¶
出臨朐有巨蔑水去城四十里超告五樓曰急往據之¶
晉軍得水則難擊也五樓馳進龍驤將軍孟龍符領騎¶
居前奔往爭之五樓乃退衆軍歩進有車四千兩分車¶
為兩翼方軌徐行車悉張幔御者執矟又以輕騎為遊¶
軍軍令嚴肅行伍齊整未及臨胊數里賊䥫騎萬餘前¶
後交至公命兖州刺史劉藩弟并州刺史道憐諮議參¶
軍劉敬宣陶延夀參軍劉懐玉慎仲道索邈等齊力擊¶
之日向昃公遣諮議參軍檀韶直趨臨朐韶率建威將¶
<pb:KR2a0016_WYG_001-21a>¶
軍向彌參軍胡藩馳往即日䧟城斬其牙旗悉虜超輜¶
重超聞臨朐已拔引衆走公親鼓之賊乃大破超遁還¶
廣固獲超馬偽輦玉璽豹尾等送于京師斬其大將叚¶
暉等十餘人其餘斬獲千計明日大軍進廣固即屠大¶
城超退保小城於是設長圍守之圍髙三丈外穿三重¶
壍停江淮轉輸館榖於齊土撫納降附華戎歡悅援才¶
授爵因而任之七月詔加公北青冀二州刺史超大將¶
垣遵遵弟苖竝率衆歸順公方治攻具城上人曰汝不¶
<pb:KR2a0016_WYG_001-21b>¶
得張綱何能為也綱者超偽尚書郎其人有巧思㑹超¶
遣綱稱藩於姚興乞師請救興偽許之而實憚公不敢¶
遣綱從長安還泰山太守申宣執送之乃升綱於樓上¶
以示城内城内莫不失色於是使綱大治攻具超求救¶
不獲綱反見虜轉憂懼乃請稱藩求割大峴為界獻馬¶
千疋不聽圍之轉急河北居民荷戈負糧至者日以千¶
數録事參軍劉穆之有經畧才具公以為謀主動止必¶
諮焉時姚興遣使告公云慕容見與隣好又以窮告急¶
<pb:KR2a0016_WYG_001-22a>¶
今當遣䥫騎十萬逕據洛陽晉軍若不退者便當遣䥫¶
騎長驅而進公呼興使答曰語汝姚興我定燕之後息¶
甲三年當平闗洛今能自送便可速來穆之聞有羌使¶
馳入而公發遣已去以興所言并答具語穆之穆之尤¶
公曰常日事無大小必賜與謀之此宜善詳之云何卒¶
爾便答公所答興言未能威敵正足怒彼耳若燕未可¶
拔羌救奄至不審何以待之公笑曰此是兵機非卿所¶
解故不語耳夫兵貴神速彼若審能遣救必畏我知寜¶
<pb:KR2a0016_WYG_001-22b>¶
容先遣信命此是其見我伐燕内已懐懼自張之辭耳¶
九月進公太尉中書監固譲偽徐州刺史叚宏先奔索¶
虜十月河北歸順張綱治攻具成設諸竒巧飛樓木幔¶
之屬莫不畢備城上火石弓矢無所用之六年二月丁¶
亥屠廣固超踰城走征虜賊曹喬胥獲之殺其亡命以¶
下納口萬餘馬二千疋送超京師斬于建康市公之北¶
伐也徐道覆仍有闚&KR0959;之志勸盧循乗虚而出循不從¶
道覆乃至番禺說循曰夲住嶺外豈以理極於此正以¶
<pb:KR2a0016_WYG_001-23a>¶
劉公難與為敵故也今方領兵堅城之下未有旋日以¶
此思歸死士掩襲何劉之徒如反掌耳不乗此機而保¶
一日之安若平齊之後小息甲養衆不過一二年間必¶
璽書徵君若劉公自率衆至豫章遣銳師過嶺雖復將¶
軍神武恐必不能當也今日之機萬不可失既尅都邑¶
傾其根夲劉公雖還無能為也循從之乃率衆過嶺是¶
月㓂南康廬陵豫章諸郡守皆委任奔走于時平齊問¶
未至即馳使徴公公之初尅齊也欲停鎮下邳清盪河¶
<pb:KR2a0016_WYG_001-23b>¶
洛既而被徴使至即日班師鎮南將軍何無忌與徐道¶
覆戰于豫章敗績無忌被害内外震駭朝廷欲奉乗輿¶
北走就公尋知賊定未至人情小安公至下邳以船運¶
輜重自率精銳歩歸至山陽聞無忌被害則慮京邑失¶
守乃卷甲兼行與數十人至淮上問行旅以朝廷消息¶
人曰賊尚未至劉公若還便無所憂也公大喜單船過¶
江逕至京口衆乃大安四月癸未公至京師解嚴息甲¶
撫軍將軍劉毅抗表南征公與毅書曰吾往習擊妖賊¶
<pb:KR2a0016_WYG_001-24a>¶
曉其變態新獲姧利其鋒不可輕宜須装嚴畢與弟同¶
舉又遣毅從弟藩往止之毅不從舟師二萬發自姑孰¶
循之初下也使道覆向尋陽自寇湘中諸郡荆州刺史¶
道規遣軍至長沙為循所敗逕至巴陵將向江陵道覆¶
聞毅上馳使報循曰毅兵衆甚盛成敗事係之於此宜¶
并力摧之若此克㨗天下無復事矣根夲既定不憂上¶
面不平也循即日發巴陵與道覆連旗而下别有八艚¶
艦九枚起四層髙十二文公以南藩覆沒表送章綬詔¶
<pb:KR2a0016_WYG_001-24b>¶
不聽五月劉毅敗績于桑落洲棄船歩走餘衆不得去¶
者皆為賊所擒初循至尋陽聞公已還不信也既破毅¶
乃審凱入之問竝相視失色循欲退還尋陽進平江陵¶
據二州以抗朝廷道覆謂宜乗勝徑進固爭之疑議多¶
日乃見從毅敗問至内外洶擾于時北師始還多創痍¶
疾病京師戰士不盈數千賊既破江豫二鎮戰士十餘¶
萬舟車百里不絶奔敗還者竝聲其雄盛孟昶諸葛長¶
民懼寇漸逼欲擁天子過江公不聽昶固請不止公曰¶
<pb:KR2a0016_WYG_001-25a>¶
今重鎮外傾彊寇内逼人情危駭莫有固志若一旦遷¶
動便自瓦解土崩江北亦豈可得至設令得至不過延¶
日月耳今兵士雖少自足以一戰若其克濟則臣主同¶
休茍厄運必至我當以死衛社稷横尸廟門遂其由來¶
以身許國之志不能逺竄於草間求活也我既決矣卿¶
勿復言昶恐其不濟乃為表曰臣諱北討衆竝不同唯¶
臣賛諱行計致使彊賊乗間社稷危逼臣之辠也今謹¶
引分以謝天下封表畢乃仰藥而死於是大開賞募投¶
<pb:KR2a0016_WYG_001-25b>¶
身赴義者一同登京城之科發居民治石頭城建牙誡¶
嚴時議者謂宜分兵守諸津要公以為賊衆我寡若分¶
兵屯則測人虚實且一處失利則沮三軍之心今聚衆¶
石頭隨宜應赴既令賊無以測多少又於衆力不分若¶
徒旅轉集徐更論之耳移屯石頭乃柵淮斷查浦既而¶
羣賊大至公策之曰賊若於新亭直進其鋒不可當宜¶
且回避勝負之事未可量也若回泊西岸此成擒耳道¶
覆欲自新亭白石焚舟而上循多疑少決每欲以萬全¶
<pb:KR2a0016_WYG_001-26a>¶
為慮謂道覆曰大軍未至孟昶便望風自裁大勢言之¶
自當計日潰亂今決勝負於一朝既非必定之道且殺¶
傷士卒不如按兵待之公于時登石頭城以望循軍初¶
見引向新亭公顧左右失色既而回泊蔡洲道覆猶欲¶
上循禁之自是衆軍轉集脩治越城築查浦藥園廷尉¶
三壘皆聚以實衆冠軍將軍劉敬宜屯北郊輔國將軍¶
孟懐玉屯丹陽郡西建武將軍王仲徳屯越城廣武將¶
軍劉黙屯建陽門外使寜朔將軍索邈領鮮卑具裝虎¶
<pb:KR2a0016_WYG_001-26b>¶
班突騎千餘匹皆被練五色自淮北至于新亭賊竝聚¶
觀咸畏憚之然猶冀京邑及三吳有應之者遣十餘艦¶
來拔石頭柵公命神弩射之發輒摧䧟循乃止不復攻¶
柵設伏兵於南岸使羸老悉乗舟艦向白石公憂其從¶
白石歩上乃率劉毅諸葛長民北出拒之留參軍徐赤¶
特戍南岸命堅守勿動公既去賊焚查浦歩上赤特軍¶
戰敗死没有百餘人赤特棄餘衆單舸濟淮賊遂率數¶
萬屯丹陽郡公率諸軍馳歸衆憂賊過咸謂公當徑還¶
<pb:KR2a0016_WYG_001-27a>¶
拒戰公先分軍還石頭衆莫之曉解甲息士洗浴飲食¶
之乃出列陳於南塘以赤特違處分斬之命參軍諸葛¶
叔度朱齡石率勁勇千餘人過淮羣賊數千皆長刀矛¶
鋋精甲曜日奮躍爭進齡石所領多鮮卑善歩矟竝結¶
陳以待之賊短兵弗能抗死傷者數百人乃退走㑹日¶
暮衆亦歸劉毅之敗豫州主簿袁興國反叛據歴陽以¶
應賊瑯邪内史魏順之遣將謝寳討斬之興國司馬襲¶
寳順之不救而退公怒斬之順之詠之之弟也於是功¶
<pb:KR2a0016_WYG_001-27b>¶
臣震懾莫敢不用命六月更授公太尉中書監加黄鉞¶
受黄鉞餘固辭以司馬庾悅為建威將軍江州刺史自¶
東陽出豫章七月庚申羣賊自蔡洲南走還屯尋陽遣¶
輔國將軍王仲徳廣川太守劉鍾河間太守蒯恩追之¶
公還東府大治水軍皆大艦重樓髙者十餘丈盧循遣¶
其大將荀林寇江陵桓謙先於江陵奔羌又自羌入蜀¶
偽主譙縱以為荆州刺史謙及譙道福率軍二萬出寇¶
江陵適與林㑹相去百餘里荆州刺史道規斬謙于枝¶
<pb:KR2a0016_WYG_001-28a>¶
江破林於江津追至竹町斬之初循之走也公知其必¶
寇江陵登遣淮陵内史索邈領馬軍歩道援荆州又遣¶
建威將軍孫季髙率衆三千自海道襲番禺江州刺史¶
庾悅至五畆嶠賊遣千餘人據斷嶠道悅前驅鄱陽太¶
守虞邱進攻破之公治兵大辦十月率兗州刺史劉藩¶
寜朔將軍檀韶等舟師南伐以後將軍劉毅監太尉留¶
守府後事皆委焉是月徐道覆率衆三萬寇江陵荆州¶
刺史道規又大破之斬首萬餘級道覆走還盆口初公¶
<pb:KR2a0016_WYG_001-28b>¶
之遣索邈也邈在道為賊所斷道覆敗後方達自循東¶
下江陵斷絶京邑之問傳者皆云已沒及邈至方知循¶
走循初自蔡洲南走留其親黨范崇民五千人髙艦百¶
餘戍南陵王仲徳等聞大軍且至乃進攻之十一月大¶
破崇民軍焚其舟艦收其散卒循廣州守兵不以海道¶
為防是月建威將軍孫季髙乗海奄至而城池峻整兵¶
猶數千季髙焚賊舟艦悉力而上四面攻之即日屠其¶
城循父以輕舟奔始興季髙撫其舊民戮其親黨勒兵¶
<pb:KR2a0016_WYG_001-29a>¶
謹守初公之遣季髙也衆咸以海道艱逺必至為難且¶
分徹見力二三非要公不從勑季髙曰大軍十二月之¶
交必破妖虜卿今時當至廣州傾其巢窟令賊奔走之¶
日無所歸投季髙受命而行如期剋㨗循方治兵旅舟¶
艦設諸攻備公欲御以長筭乃屯軍雷池賊揚聲不攻¶
雷池當乗流逕下公知其欲戰且慮賊戰敗或於京江¶
入海遣王仲徳以水艦二百於吉陽下斷之十二月循¶
道覆率衆數萬方艦而下前後相抗莫見舳艫之際公¶
<pb:KR2a0016_WYG_001-29b>¶
悉出輕利鬭艦躬提幡鼔命衆軍齊力擊之又上歩騎¶
於西岸右軍參軍庾樂生乗艦不進斬而徇之於是衆¶
軍竝踊騰爭先軍中多萬鈞神弩所至莫不摧陷公中¶
流蹙之因風水之勢賊艦悉泊西岸上軍先備火具乃¶
投火焚之煙爓張天賊衆大敗追奔至夜乃歸循等還¶
尋陽初分遣歩軍莫不疑恠及燒賊艦衆乃悅服召王¶
仲徳請還為前驅留輔國將軍孟懐玉守雷池循聞大¶
軍上欲走向豫章乃悉力柵斷左里大軍至左里將戰¶
<pb:KR2a0016_WYG_001-30a>¶
公所執麾竿折折幡沉水衆竝恠懼公歡笑曰往年覆¶
舟之戰幡竿亦折今者復然賊必破矣即攻柵而進循¶
兵雖殊死戰弗能禁諸軍乗勝奔之循單舸走所殺及¶
投水死凡萬餘人納其降附宥其逼畧遣劉藩孟懐玉¶
輕軍追之循收散卒尚有數千人逕還廣州道覆還保¶
始興公旋自左里天子遣侍中黄門勞師于行所¶
　¶
　¶
<pb:KR2a0016_WYG_001-30b>¶
　¶
　¶
　¶
　¶
　¶
　¶
　¶
　宋書卷一¶
#+PROPERTY: JUAN 卷一考證
<pb:KR2a0016_WYG_001-31a>¶
　宋書卷一考證¶
武帝紀上彭城縣綏里人○諸夲同南史綏下有輿字¶
　(臣承蒼/)按劉延孫傳劉氏在彭城者分為三里帝室¶
　居綏興里南史劉康祖傳作綏輿里興輿二字相近¶
　未知孰是宋胡三省通鑑註又作綏徳里誤也¶
晉朝衛將軍(闕/)謝琰○晉書謝琰為衛將軍與下句前¶
　將軍劉牢之書法正是一例並無闕文因諸夲多同¶
　姑仍其舊¶
<pb:KR2a0016_WYG_001-31b>¶
諱當反復還京口耳○反復通鑑作反服注謂反初服¶
　也應從通鑑¶
或說元曰劉諱龍行虎歩視瞻不凡○南史此乃桓元¶
　妻劉氏之語視瞻一本作瞻視¶
非劉裕莫可付以大事○夲紀内凡遇帝名皆以諱字¶
　代之此獨出裕字似未畫一但諸夲皆同或者因此¶
　處乃追述桓元之語特用變例未可知也¶
尚書王假率百官奉迎乗輿○假南史作嘏¶
<pb:KR2a0016_WYG_001-32a>¶
由是王謐等諸人時衆民望○汲古閣衆作失民作人¶
衆驚下擊大破之○驚當作軍下當作進¶
與參軍費恬送弟喪州下○州下南史作下州¶
　¶
　¶
　¶
　¶
　¶
<pb:KR2a0016_WYG_001-32b>¶
　¶
　¶
　¶
　¶
　¶
　¶
　¶
　宋書卷一考證¶
